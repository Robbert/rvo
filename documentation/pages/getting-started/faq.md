# Veelgestelde vragen over ROOS

Deze vragen zijn beantwoord door mij, Robert Roose, Design Lead bij de Rijksdienst voor Ondernemend Nederland (RVO). Staat jouw vraag er niet bij? Stuur dan een mail naar <robert.roose@rvo.nl> of <designsystem@rvo.nl>.

## Wat is een Design System?

Een Design System, dat klinkt heel cool, en dat is het ook! In een Design System worden User Interface (UI) en User Experience (UX) designkeuzes opgenomen. Bijvoorbeeld door te laten zien hoe componenten zoals een button, link of tabel eruit horen te zien. Maar ook zijn er combinaties van componenten (patronen) te vinden. Deze patronen laten bijvoorbeeld zien hoe het zoeken binnen een website of applicatie hoor te werken.

## En wat is dan ROOS?

ROOS staat voor RVO Open Ontwerp Systeem. ROOS is het design system van de Rijksdienst voor Ondernemend Nederland (RVO). In ROOS staat de designkeuzes die gemaakt zijn door de designers en developers (ontwikkelaars) die bij of met RVO werken.

## Waarvoor kan ik ROOS gebruiken?

Je kan ROOS gebruiken om applicaties en websites mee te ontwerpen.

## Waar kan ik ROOS zien?

ROOS is beschikbaar in drie vormen:

1. Voor iedereen als documentatie op [rvo.nl/roos.](https://rvo.nl/roos)
2. Voor ontwikkelaars (developers) in [Storybook](https://nl-design-system.github.io/rvo/) en [Github](https://github.com/nl-design-system/rvo).
3. Voor ontwerpers (designers) in [Figma.](<https://www.figma.com/file/Sj6myBL1Fvot5M1qGxzvEo/ROOS-(RVO-Design-System)?type=design&node-id=484-13305&t=vZTjQBvAiufxd5Qs-0>)

### Wat is leidend? Figma of code (Storybook/Github)?

Bij ROOS is de code leidend: dus wat je in Storybook en Github ziet. Al onze applicaties en websites worden uiteindelijk opgebouwd uit code en daarom is dat onze bron van waarheid.

In Figma worden de componenten zo goed mogelijk nagebouwd. Hiermee kunnen designers ontwerpen maken zonder dat ze de code hoeven te gebruiken.

Als je een verschil ziet tussen een component in Figma en een component in de code (Storybook of Github) dan klopt het laatstgenoemde.

## Waarom zou ik ROOS gebruiken?

Zodat je het wiel niet opnieuw hoeft uit te vinden. Omdat er veel componenten en patronen direct beschikbaar zijn hoef je deze niet zelf te ontwerpen en bouwen. Dit scheelt een hoop tijd waardoor er meer ruimte is om te innoveren en nieuwe dingen te ontwikkelen.

Daarnaast worden alle componenten en patronen getoetst op de gebruiksvriendelijkheid (UX) en toegankelijkheid (WCAG). Als je ROOS gebruikt ben je in de basis verzekerd van een gebruiksvriendelijke en toegankelijke website of applicatie.

Ook zorgt het voor consistentie tussen alle applicaties en websites van RVO omdat we allemaal dezelfde componenten en patronen gebruiken.

## Maar voor consistentie hebben we de Rijkshuisstijl toch al?

Dat klopt, maar de Rijkshuisstijl is breed te interpreteren. Dat zorgt ervoor dat twee websites die beide voldoen aan de Rijkshuisstijl (gebruik van dezelfde kleuren, lettertypes en iconen) er toch totaal verschillend uit kunnen zien.

ROOS is onze interpretatie van de Rijkshuisstijl die periodiek gecontroleerd worden door onze Rijkshuisstijlcoördinatoren.

## Hoe kan ik ROOS gebruiken?

De beste manier om van ROOS te profiteren is om de [beschikbare libraries](https://nl-design-system.github.io/rvo/docs/getting-started/getting-started/) (zoals CSS) en code te gebruiken in jouw website of applicatie. Op deze manier kun je aanpassingen in ROOS gemakkelijk inladen op een testomgeving en, na controle, doorvoeren in productie. Als bijvoorbeeld onze huisstijlkleur aangepast zou worden van hemelsblauw naar paars dan is dat eenvoudig door te voeren.

Een andere manier waarop ROOS gebruikt wordt is om de visuele stijlen en code handmatig over te nemen in de website of applicatie. Dit heeft wel als risico dat er bij een update handmatig aanpassingen doorgevoerd moeten worden.

## Wanneer is ROOS af of klaar?

Hopelijk nooit. ROOS is constant aan verandering onderhevig omdat we nieuwe inzichten ophalen uit gebruikersonderzoeken. Op deze manier bieden we onze klanten een zo optimaal mogelijke ervaring. Ook kunnen er nieuwe richtlijnen wat betreft de Rijkshuisstijl of toegankelijkheid doorgevoerd worden.

## Maar dat is toch irritant want wanneer kun je het dan het beste gebruiken?

Nu. Als je gebruik maakt van de beschikbare libraries en code lift je automatisch mee met alle verbeteringen die er doorgevoerd worden.

## Wat als ik een component of patroon nodig heb dat niet in ROOS bestaat?

Als jouw website of applicatie een specifiek component of patroon nodig heeft kun je deze vraag het beste uitzetten in onze community op het [#ROOS kanaal in Mattermost](https://matter.dtnr.nl/signup_user_complete/?id=jpmrorwwefnqfn5oufsw4i6t8e&md=link&sbr=su). Het kan bijvoorbeeld zijn dat een ander bouwteam tegen hetzelfde probleem aanliep en dit heeft opgelost. Als dat het geval is kan er gekeken worden of het component of patroon opgenomen moet worden in ROOS.

In de regel worden er alleen componenten en patronen opgenomen in ROOS die door meer dan één applicatie of website gebruikt worden. Hiermee voorkomen we dat ROOS vol komt te staan met specifieke componenten en patronen die niet voor iedereen bruikbaar zijn.

Als een component of patroon zo uniek is dat het nergens anders binnen de organisatie gebruikt wordt dan kun je deze binnen de eigen website of applicatie ontwerpen en ontwikkelen. Dit wordt dan gedaan in de 'geest van' ROOS en hierbij kun je hulp vragen van een designer van RVO. Mail dan het verzoek naar <robert.roose@rvo.nl> of <designsystem@rvo.nl>.

## Heb je ROOS naar jezelf vernoemd?

Dit is eigenlijk de allermeest gestelde vraag. Maar nee, ik heb ROOS niet naar mezelf vernoemd :) De naam ROOS is gekozen na een prijsvraag op het intranet van RVO.
